---
author: "Lucretius"
title: "De Rerum Natura"
section: "1.759–81"
verse: true
genre: "epic"
---

  Deinde inimica modis multis sunt atque veneno
1.760
ipsa sibi inter se; quare aut congressa peribunt
aut ita diffugient, ut tempestate coacta
fulmina diffugere atque imbris ventosque videmus.
  Denique quattuor ex rebus si cuncta creantur
atque in eas rursum res omnia dissoluuntur,  
1.765
qui magis illa queunt rerum primordia dici
quam contra res illorum retroque putari?
alternis gignuntur enim mutantque colorem
et totam inter se naturam tempore ab omni.
[fulmina diffugere atque imbris ventosque videmus.]
1.770
sin ita forte putas ignis terraeque coire
corpus et aërias auras roremque liquoris,
nil in concilio naturam ut mutet eorum,
nulla tibi ex illis poterit res esse creata,
non animans, non exanimo cum corpore, ut arbos;
1.775
quippe suam quicque in coetu variantis acervi
naturam ostendet mixtusque videbitur aër
cum terra simul et quodam cum rore manere.
at primordia gignundis in rebus oportet
naturam clandestinam caecamque adhibere,
1.780
emineat ne quid, quod contra pugnet et obstet
quo minus esse queat proprie quodcumque creatur.