---
author: "Terence"
title: "Adelphoe"
section: "899–916"
verse: true
genre: "drama"
---

AESCHINVS DEMEA SYRVS GETA
{AE.} Occidunt mequidem dum nimi' sanctas nuptias
900
studĕnt facere: in adparando consumunt diem.
{DE.} quid agitur, Aeschine? {AE.} ehĕm, pater mi, tŭ hĭc eras?
{DE.} tuos hercle vero et animo et natura pater,
qui tĕ amat plus quam hosce oculos. sed quor non domum
uxorem accersi'? {AE.} cupio; verum hoc mihi moraest,
905
tibicina et hymenaeum qui cantent. {DE.} eho
vin tu huic seni auscultare? {AE.} quid? {DE.} missa haec face,
hymenaeum turbas lampadas tibicinas,
atque hanc in horto maceriam iubĕ dirui
quantum potest: hac transfer: unam fac domum;
910
transduce et matrem et familiam omnem ad nos. {AE.} placet,
pater lepidissime. {DE.} (euge! iam lepidus vocor.
fratri aedes fient perviae, turbam domum
adducet, [et] sumptu amittet multa: quid mea?
ego lepidus ineo gratiam. iubĕ nunciam
915
dinumeret illi Babylo viginti minas.)
Syre, cessas ire ac facere?