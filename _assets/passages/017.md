---
author: "Terence"
title: "Adelphoe"
section: "828"
verse: true
genre: "drama"
---

820
{DE.} mitto rem: consuetudinem amborum . . {MI.} mane:
scio; istuc ibam. multa in homine, Demea,
signa insunt ex quibu' coniectura facile fit,
duo quŏm idem faciunt saepe, ut possis dicere
“hoc licet inpune facere huic, illi non licet”,
825
non quo dissimili' res sit sed quŏ ĭs qui facit.
quaĕ ego inesse illis video, ut confidam fore
ita ŭt volumu'. video [<eo>s] sapere intellegere, in loco
828
vereri, inter se amare: scire est liberum  
ingenium atque animum: quovis illos tu die
830
redducas. at enĭm metuas nĕ ăb re sint tamen
omissiores paullo. o noster Demea,
ad omnia alia aetate sapimus rectius;
solum unum hoc vitium adfert senectus hominibus:
adtentiores sumus ad rem omnes quam sat est:
835
quod ĭllos sat aetas acuet. {DE.} ne nimium modo
bonae tuae istae nos rationes, Micio,
et tuos iste animus aequo' subvortat. {MI.} tace:
non fiet. mitte iăm ĭstaec; da te hodie mihi:
exporge frontem. {DE.} scilicet ita tempu' fert:
840
faciundumst. ceterum ego rus cras cum filio
cum primo luci ibo hinc. {MI.} de nocte censeo:
hodie modo hilarum te face. {DE.} et ĭstam psaltriam
una illuc mecum hinc abstraham. {MI.} pugnaveris:
eŏ pacto prorsum illi adligaris filium.