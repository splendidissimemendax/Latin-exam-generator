---
author: "Terence"
title: "Adelphoe"
section: "100–25"
verse: true
genre: "drama"
---

{DE.} quorsum istuc? {MI.} quia tu, Demea, haec male iudicas.  
non est flagitium, mihi crede, adulescentulum
scortari neque potare: non est; neque fores
effringere. haec si neque ego neque tu fecimus,
non siit egestas facere nos. tu nunc tibi
105
id laudi duci' quod tum fecisti inopia?
iniuriumst; nam si esset unde id fieret,
faceremus. et tŭ ĭllum tuom, si esses homo,
sineres nunc facere dum per aetatem decet
potius quam, ubi te exspectatum eiecisset foras,
110
alieniore aetate post faceret tamen.
{DE.} pro Iuppiter, tŭ homo adigi' mĕ ad insaniam!
non est flagitium facere haec adulescentulum? {MI.} ah
ausculta, ne me optundas de hac re saepius:
t<uo>m filium dedisti adoptandum mihi;
115
is meus est factu': siquid peccat, Demea,
mihi peccat; ego ĭlli maxumam partem fero.
opsonat potat, olet unguenta: de meo;
amăt: dabitur a me argentum dŭm erit commodum;
ubi non erit fortasse excludetur foras.
120
fores effregit: restituentur; discidit
vestem: resarcietur; et – dis gratia –  
e<s>t unde haec fiant, et adhuc non molesta sunt.
postremo aut desine aut cedo quemvis arbitrum:
te plura in hac re peccare ostendam. {DE.} ei mihi,
125
pater esse disce ab aliis qui vere sciunt.