---
author: "Terence"
title: "Adelphoe"
section: "209–35"
verse: true
genre: "drama"
---

    SYRVS SANNIO
{SY.} Tace, egomet conveniam iam ipsum: cupide accipiat faxo atque etiam
210
bene dicat secum esse actum. – quid ĭstuc, Sanniost quod te audio
nescioquid concertasse cŭm ero? {SA.} numquam vidi iniquius
212
certationem comparatam quam haec hodie inter nos fuit:
ego vapulando, ill' verberando, usque ambo defessi sumus.
{SY.} tua culpa. {SA.} quid agerem? {SY.} adulescenti morem gestum oportuit.
215
{SA.} qui potui meliu' quĭ hodie usque os praebui? {SY.} age, scis quid loquar:
pecuniam in loco neglegere maxumum interdumst lucrum. hui
metuisti, si nunc de t<uo> iure concessisses paullulum atque
adulescenti esses morigeratus, hominum homo stultissime,
ne non tibi istuc feneraret? {SA.} ego spem pretio non emo.
220
{SY.} numquam rem facies: abĭ, nescis inescare homines, Sannio.  
{SA.} credo istuc melius esse; verum ego numquam adeo astutus fui
quin quidquid possem mallem auferre potius in praesentia.
{SY.} age, novi tuom animum: quasi iam usquam tibi sint viginti minae
dum huic obsequare; praeterea autem te aiunt proficisci Cyprum. {SA.} hem.
225
{SY.} c<oe>misse hinc quaĕ ĭlluc veheres multa, navem conductam: hoc, scio,
animu' tibi pendet. ubi ĭllinc, spero, redieris tamen, hoc ages.
{SA.} nusquam pedem! perii hercle: hac illi spĕ hŏc inceperunt. {SY.} timet:
inieci scrupulum homini. {SA.} o scelera: illuc vide
ut in ĭpso articulo oppressit. emptae mulieres
230
complures et item hinc alia quae porto Cyprum.
nisi eo ad mercatum venio, damnum maxumumst.
nunc si hoc omittō – , actum agam ubi ĭllinc rediero;
nil est; refrixerit res – ”nunc demum venis?
quor passu's? ubi eras?” – ut sit satius perdere
235
quăm hĭc nunc manere tam diu aut tum persequi.